{
    "language":"grc",
    "englishTitle":"Hymn 2 to Demeter",
    "original-urn":"urn:cts:greekLit:tlg0013.tlg002.perseus-grc2",
    "author":"homeric hymns",
    "urn":"urn:cts:greekLit:tlg0013.tlg002.perseus-grc2-simple",
    "text":{
        "0":"\n Δήμητρʼ ἠύκομον, σεμνὴν θεόν, ἄρχομʼ ἀείδειν, ",
        "1":"αὐτὴν ἠδὲ θύγατρα τανύσφυρον, ἣν Ἀιδωνεὺς ",
        "2":"ἥρπαξεν, δῶκεν δὲ βαρύκτυπος εὐρύοπα Ζεύς, ",
        "3":"νόσφιν Δήμητρος χρυσαόρου, ἀγλαοκάρπου, ",
        "4":" παίζουσαν κούρῃσι σὺν Ὠκεανοῦ βαθυκόλποις ",
        "5":"ἄνθεά τʼ αἰνυμένην, ῥόδα καὶ κρόκον ἠδʼ ἴα καλὰ ",
        "6":"λειμῶνʼ ἂμ μαλακὸν καὶ ἀγαλλίδας ἠδʼ ὑάκινθον ",
        "7":"νάρκισσόν θʼ, ὃν φῦσε δόλον καλυκώπιδι κούρῃ ",
        "8":"Γαῖα Διὸς βουλῇσι χαριζομένη Πολυδέκτῃ, ",
        "9":" θαυμαστὸν γανόωντα· σέβας τό γε πᾶσιν ἰδέσθαι ",
        "10":"ἀθανάτοις τε θεοῖς ἠδὲ θνητοῖς ἀνθρώποις· ",
        "11":"τοῦ καὶ ἀπὸ ῥίζης ἑκατὸν κάρα ἐξεπεφύκει· ",
        "12":"κὦζʼ ἥδιστʼ ὀδμή, πᾶς τʼ οὐρανὸς εὐρὺς ὕπερθεν ",
        "13":"γαῖά τε πᾶσʼ ἐγελάσσε καὶ ἁλμυρὸν οἶδμα θαλάσσης. ",
        "14":"ἣ δʼ ἄρα θαμβήσασʼ ὠρέξατο χερσὶν ἅμʼ ἄμφω ",
        "15":"καλὸν ἄθυρμα λαβεῖν· χάνε δὲ χθὼν εὐρυάγυια ",
        "16":"Νύσιον ἂμ πεδίον, τῇ ὄρουσεν ἄναξ Πολυδέγμων ",
        "17":"ἵπποις ἀθανάτοισι, Κρόνου πολυώνυμος υἱός. ",
        "18":"\n ἁρπάξας δʼ ἀέκουσαν ἐπὶ χρυσέοισιν ὄχοισιν ",
        "19":"ἦγʼ ὀλοφυρομένην· ἰάχησε δʼ ἄρʼ ὄρθια φωνῇ, ",
        "20":"κεκλομένη πατέρα Κρονίδην ὕπατον καὶ ἄριστον. ",
        "21":"οὐδέ τις ἀθανάτων οὐδὲ θνητῶν ἀνθρώπων ",
        "22":"ἤκουσεν φωνῆς, οὐδʼ ἀγλαόκαρποι ἐλαῖαι† ",
        "23":"εἰ μὴ Περσαίου θυγάτηρ ἀταλὰ φρονέουσα ",
        "24":"ἄιεν ἐξ ἄντρου, Ἑκάτη λιπαροκρήδεμνος, ",
        "25":"Ἠέλιός τε ἄναξ, Ὑπερίονος ἀγλαὸς υἱός, ",
        "26":"κούρης κεκλομένης πατέρα Κρονίδην· ὃ δὲ νόσφιν ",
        "27":"ἧστο θεῶν ἀπάνευθε πολυλλίστῳ ἐνὶ νηῷ, ",
        "28":"δέγμενος ἱερὰ καλὰ παρὰ θνητῶν ἀνθρώπων. ",
        "29":"τὴν δʼ ἀεκαζομένην ἦγεν Διὸς ἐννεσίῃσι ",
        "30":"πατροκασίγνητος, Πολυσημάντωρ Πολυδέγμων, ",
        "32":"\n ὄφρα μὲν οὖν γαῖάν τε καὶ οὐρανὸν ἀστερόεντα ",
        "33":"λεῦσσε θεὰ καὶ πόντον ἀγάρροον ἰχθυόεντα ",
        "34":"αὐγάς τʼ ἠελίου, ἔτι δʼ ἤλπετο μητέρα κεδνὴν ",
        "35":"ὄψεσθαι καὶ φῦλα θεῶν αἰειγενετάων, ",
        "36":"τόφρα οἱ ἐλπὶς ἔθελγε μέγαν νόον ἀχνυμένης περ· ",
        "37":"\n ἤχησαν δʼ ὀρέων κορυφαὶ καὶ βένθεα πόντου ",
        "38":"φωνῇ ὑπʼ ἀθανάτῃ· τῆς δʼ ἔκλυε πότνια μήτηρ. \n ",
        "39":"\n ὀξὺ δέ μιν κραδίην ἄχος ἔλλαβεν, ἀμφὶ δὲ χαίταις ",
        "40":"ἀμβροσίαις κρήδεμνα δαΐζετο χερσὶ φίλῃσι, ",
        "41":"κυάνεον δὲ κάλυμμα κατʼ ἀμφοτέρων βάλετʼ ὤμων, ",
        "42":"σεύατο δʼ ὥστʼ οἰωνός, ἐπὶ τραφερήν τε καὶ ὑγρὴν ",
        "43":"μαιομένη· τῇ δʼ οὔτις ἐτήτυμα μυθήσασθαι ",
        "44":"ἤθελεν οὔτε θεῶν οὔτε θνητῶν ἀνθρώπων, ",
        "45":"οὔτʼ οἰωνῶν τις τῇ ἐτήτυμος ἄγγελος ἦλθεν. ",
        "46":"ἐννῆμαρ μὲν ἔπειτα κατὰ χθόνα πότνια Δηὼ ",
        "47":"στρωφᾶτʼ αἰθομένας δαΐδας μετὰ χερσὶν ἔχουσα, ",
        "48":"οὐδέ ποτʼ ἀμβροσίης καὶ νέκταρος ἡδυπότοιο ",
        "49":"πάσσατʼ ἀκηχεμένη, οὐδὲ χρόα βάλλετο λουτροῖς. ",
        "50":"ἀλλʼ ὅτε δὴ δεκάτη οἱ ἐπήλυθε φαινολὶς ἠώς, ",
        "51":"ἤντετό οἱ Ἑκάτη, σέλας ἐν χείρεσσιν ἔχουσα ",
        "52":"καί ῥά οἱ ἀγγελέουσα ἔπος φάτο φώνησέν τε· ",
        "53":"\n πότνια Δημήτηρ, ὡρηφόρε, ἀγλαόδωρε, ",
        "54":"τίς θεῶν οὐρανίων ἠὲ θνητῶν ἀνθρώπων ",
        "55":"ἥρπασε Περσεφόνην καὶ σὸν φίλον ἤκαχε θυμόν; ",
        "56":"φωνῆς γὰρ ἤκουσʼ, ἀτὰρ οὐκ ἴδον ὀφθαλμοῖσιν, ",
        "57":"ὅστις ἔην· σοὶ δʼ ὦκα λέγω νημερτέα πάντα.",
        "58":"\n ὣς ἄρʼ ἔφη Ἑκάτη· τὴν δʼ οὐκ ἠμείβετο μύθῳ ",
        "59":"Ῥείης ἠυκόμου θυγάτηρ, ἀλλʼ ὦκα σὺν αὐτῇ ",
        "60":"ἤιξʼ αἰθομένας δαΐδας μετὰ χερσὶν ἔχουσα. ",
        "61":"Ἠέλιον δʼ ἵκοντο, θεῶν σκοπὸν ἠδὲ καὶ ἀνδρῶν, ",
        "62":"στὰν δʼ ἵππων προπάροιθε καὶ εἴρετο δῖα θεάων· ",
        "63":"\n ἠέλιʼ, αἴδεσσαί με θεὰν σύ περ, εἴ ποτε δή σευ ",
        "64":"ἢ ἔπει ἢ ἔργῳ κραδίην καὶ θυμὸν ἴηνα· ",
        "65":"κούρην τὴν ἔτεκον, γλυκερὸν θάλος, εἴδεϊ κυδρήν, ",
        "66":"τῆς ἀδινὴν ὄπʼ ἄκουσα διʼ αἰθέρος ἀτρυγέτοιο ",
        "67":"ὥστε βιαζομένης, ἀτὰρ οὐκ ἴδον ὀφθαλμοῖσιν. ",
        "68":"ἀλλά, σὺ γὰρ δὴ πᾶσαν ἐπὶ χθόνα καὶ κατὰ πόντον ",
        "69":"αἰθέρος ἐκ δίης καταδέρκεαι ἀκτίνεσσι, ",
        "70":"νημερτέως μοι ἔνισπε φίλον τέκος, εἴ που ὄπωπας, ",
        "71":"ὅστις νόσφιν ἐμεῖο λαβὼν ἀέκουσαν ἀνάγκῃ ",
        "72":"οἴχεται ἠὲ θεῶν ἢ καὶ θνητῶν ἀνθρώπων.",
        "73":"\n ὣς φάτο· τὴν δʼ Ὑπεριονίδης ἠμείβετο μύθῳ· ",
        "74":"Ῥείης ἠυκόμου θύγατερ, Δήμητερ ἄνασσα, ",
        "75":"εἰδήσεις· δὴ γὰρ μέγα σʼ ἅζομαι ἠδʼ ἐλεαίρω ",
        "76":"ἀχνυμένην περὶ παιδὶ τανυσφύρῳ· οὐδέ τις ἄλλος ",
        "77":"αἴτιος ἀθανάτων, εἰ μὴ νεφεληγερέτα Ζεύς, ",
        "78":"ὅς μιν ἔδωκʼ Ἀίδῃ θαλερὴν κεκλῆσθαι ἄκοιτιν ",
        "79":"αὐτοκασιγνήτῳ· ὃ δʼ ὑπὸ ζόφον ἠερόεντα ",
        "80":"ἁρπάξας ἵπποισιν ἄγεν μεγάλα ἰάχουσαν. ",
        "81":"ἀλλά, θεά, κατάπαυε μέγαν γόον· οὐδέ τί σε χρὴ ",
        "82":"μὰψ αὔτως ἄπλητον ἔχειν χόλον· οὔ τοι ἀεικὴς ",
        "83":"γαμβρὸς ἐν ἀθανάτοις Πολυσημάντωρ Ἀιδωνεύς, ",
        "84":"αὐτοκασίγνητος καὶ ὁμόσπορος· ἀμφὶ δὲ τιμὴν ",
        "85":"ἔλλαχεν ὡς τὰ πρῶτα διάτριχα δασμὸς ἐτύχθη, ",
        "86":"τοῖς μεταναιετάειν, τῶν ἔλλαχε κοίρανος εἶναι.",
        "87":"\n ὣς εἰπὼν ἵπποισιν ἐκέκλετο· τοὶ δʼ ὑπʼ ὀμοκλῆς ",
        "88":"ῥίμφα φέρον θοὸν ἅρμα τανύπτεροι ὥστʼ οἰωνοί. ",
        "89":"Τὴν δʼ ἄχος αἰνότερον καὶ κύντερον ἵκετο θυμόν· ",
        "90":"χωσαμένη δὴ ἔπειτα κελαινεφέι Κρονίωνι ",
        "91":"νοσφισθεῖσα θεῶν ἀγορὴν καὶ μακρὸν Ὄλυμπον ",
        "92":"ᾤχετʼ ἐπʼ ἀνθρώπων πόλιας καὶ πίονα ἔργα ",
        "93":"εἶδος ἀμαλδύνουσα πολὺν χρόνον· οὐδέ τις ἀνδρῶν ",
        "94":"εἰσορόων γίγνωσκε βαθυζώνων τε γυναικῶν, ",
        "95":"πρίν γʼ ὅτε δὴ Κελεοῖο δαΐφρονος ἵκετο δῶμα, ",
        "96":"ὃς τότʼ Ἐλευσῖνος θυοέσσης κοίρανος ἦεν. ",
        "97":"ἕζετο δʼ ἐγγὺς ὁδοῖο φίλον τετιημένη ἦτορ, ",
        "98":"Παρθενίῳ φρέατι, ὅθεν ὑδρεύοντο πολῖται, ",
        "99":"ἐν σκιῇ, αὐτὰρ ὕπερθε πεφύκει θάμνος ἐλαίης, ",
        "100":"γρηὶ παλαιγενέι ἐναλίγκιος, ἥτε τόκοιο ",
        "101":"εἴργηται δώρων τε φιλοστεφάνου Ἀφροδίτης, ",
        "102":"οἷαί τε τροφοί εἰσι θεμιστοπόλων βασιλήων ",
        "103":"παίδων καὶ ταμίαι κατὰ δώματα ἠχήεντα. ",
        "104":"τὴν δὲ ἴδον Κελεοῖο Ἐλευσινίδαο θύγατρες ",
        "105":"ἐρχόμεναι μεθʼ ὕδωρ εὐήρυτον, ὄφρα φέροιεν ",
        "106":"κάλπισι χαλκείῃσι φίλα πρὸς δώματα πατρός, ",
        "107":"τέσσαρες, ὥστε θεαί, κουρήιον ἄνθος ἔχουσαι, ",
        "108":"Καλλιδίκη καὶ Κλεισιδίκη Δημώ τʼ ἐρόεσσα ",
        "109":"Καλλιθόη θʼ, ἣ τῶν προγενεστάτη ἦεν ἁπασῶν· ",
        "110":"οὐδʼ ἔγνον· χαλεποὶ δὲ θεοὶ θνητοῖσιν ὁρᾶσθαι. ",
        "111":"ἀγχοῦ δʼ ἱστάμεναι ἔπεα πτερόεντα προσηύδων· ",
        "112":"\n τίς πόθεν ἐσσί, γρῆυ, παλαιγενέων ἀνθρώπων; ",
        "113":"τίπτε δὲ νόσφι πόληος ἀπέστιχες, οὐδὲ δόμοισι ",
        "114":"πίλνασαι; ἔνθα γυναῖκες ἀνὰ μέγαρα σκιόεντα ",
        "115":"τηλίκαι, ὡς σύ περ ὧδε καὶ ὁπλότεραι γεγάασιν, ",
        "116":"αἵ κέ σε φίλωνται ἠμὲν ἔπει ἠδὲ καὶ ἔργῳ.",
        "117":"\n ὣς ἔφαν· ἣ δʼ ἐπέεσσιν ἀμείβετο πότνα θεάων· ",
        "118":"τέκνα φίλʼ, αἵ τινές ἐστε γυναικῶν θηλυτεράων, ",
        "119":"χαίρετʼ· ἐγὼ δʼ ὑμῖν μυθήσομαι· οὔ τοι ἀεικὲς ",
        "120":"ὑμῖν εἰρομένῃσιν ἀληθέα μυθήσασθαι. ",
        "121":"Δωσὼ ἐμοί γʼ ὄνομʼ ἐστί· τὸ γὰρ θέτο πότνια μήτηρ. ",
        "122":"νῦν αὖτε Κρήτηθεν ἐπʼ εὐρέα νῶτα θαλάσσης ",
        "123":"ἤλυθον οὐκ ἐθέλουσα, βίῃ δʼ ἀέκουσαν ἀνάγκῃ ",
        "124":"ἄνδρες ληιστῆρες ἀπήγαγον. οἳ μὲν ἔπειτα ",
        "125":"νηὶ θοῇ Θόρικόνδε κατέσχεθον, ἔνθα γυναῖκες ",
        "126":"ἠπείρου ἐπέβησαν ἀολλέες ἠδὲ καὶ αὐτοί, ",
        "127":"δεῖπνόν τʼ ἐπηρτύνοντο παρὰ πρυμνήσια νηός· ",
        "128":"ἀλλʼ ἐμοὶ οὐ δόρποιο μελίφρονος ἤρατο θυμός· ",
        "129":"λάθρη δʼ ὁρμηθεῖσα διʼ ἠπείροιο μελαίνης ",
        "130":"φεῦγον ὑπερφιάλους σημάντορας, ὄφρα κε μή με ",
        "131":"ἀπριάτην περάσαντες ἐμῆς ἀποναίατο τιμῆς. ",
        "132":"οὕτω δεῦρʼ ἱκόμην ἀλαλημένη, οὐδέ τι οἶδα, ",
        "133":"ἥ τις δὴ γαῖʼ ἐστι καὶ οἵ τινες ἐγγεγάασιν. ",
        "134":"ἀλλʼ ὑμῖν μὲν πάντες Ὀλύμπια δώματʼ ἔχοντες ",
        "135":"δοῖεν κουριδίους ἄνδρας, καὶ τέκνα τεκέσθαι, ",
        "136":"ὡς ἐθέλουσι τοκῆες· ἐμὲ δʼ αὖτʼ οἰκτείρατε, κοῦραι. ",
        "137":"τοῦτο δέ μοι σαφέως ὑποθήκατε, ὄφρα πύθωμαι,",
        "138":"προφρονέως, φίλα τέκνα, τέων πρὸς δώμαθʼ ἵκωμαι ",
        "139":"ἀνέρος ἠδὲ γυναικός, ἵνα σφίσιν ἐργάζωμαι ",
        "140":"πρόφρων, οἷα γυναικὸς ἀφήλικος ἔργα τέτυκται· ",
        "141":"καὶ κεν παῖδα νεογνὸν ἐν ἀγκοίνῃσιν ἔχουσα ",
        "142":"καλὰ τιθηνοίμην καὶ δώματα τηρήσαιμι ",
        "143":"καί κε λέχος στορέσαιμι μυχῷ θαλάμων εὐπήκτων ",
        "144":"δεσπόσυνον καί κʼ ἔργα διδασκήσαιμι γυναῖκας. ",
        "145":"\n φῆ ῥα θεά· τὴν δʼ αὐτίκʼ ἀμείβετο παρθένος ἀδμής, ",
        "146":"Καλλιδίκη, Κελεοῖο θυγατρῶν εἶδος ἀρίστη· \n ",
        "147":"\n μαῖα, θεῶν μὲν δῶρα καὶ ἀχνύμενοί περ ἀνάγκῃ ",
        "148":"τέτλαμεν ἄνθρωποι· δὴ γὰρ πολὺ φέρτεροί εἰσι. ",
        "149":"ταῦτα δέ τοι σαφέως ὑποθήσομαι ἠδʼ ὀνομήνω ",
        "150":"ἀνέρας οἷσιν ἔπεστι μέγα κράτος ἐνθάδε τιμῆς ",
        "151":"δήμου τε προὔχουσιν ἰδὲ κρήδεμνα πόληος ",
        "152":"εἰρύαται βουλῇσι καὶ ἰθείῃσι δίκῃσιν· ",
        "153":"ἠμὲν Τριπτολέμου πυκιμήδεος ἠδὲ Διόκλου ",
        "154":"ἠδὲ Πολυξείνου καὶ ἀμύμονος Εὐμόλποιο ",
        "155":"καὶ Δολίχου καὶ πατρὸς ἀγήνορος ἡμετέροιο, ",
        "156":"τῶν πάντων ἄλοχοι κατὰ δώματα πορσαίνουσι· ",
        "157":"τάων οὐκ ἄν τίς σε κατὰ πρώτιστον ὀπωπὴν ",
        "158":"εἶδος ἀτιμήσασα δόμων ἀπονοσφίσσειεν, ",
        "159":"ἀλλά σε δέξονται· δὴ γὰρ θεοείκελός ἐσσι. ",
        "160":"εἰ δʼ ἐθέλεις, ἐπίμεινον, ἵνα πρὸς δώματα πατρὸς ",
        "161":"ἔλθωμεν καὶ μητρὶ βαθυζώνῳ Μετανείρῃ ",
        "162":"εἴπωμεν τάδε πάντα διαμπερές, αἴ κέ σʼ ἀνώγῃ ",
        "163":"ἡμέτερόνδʼ ἰέναι μηδʼ ἄλλων δώματʼ ἐρευνᾶν. ",
        "164":"τηλύγετος δέ οἱ υἱὸς ἐνὶ μεγάρῳ εὐπήκτῳ ",
        "165":"ὀψίγονος τρέφεται, πολυεύχετος ἀσπάσιός τε. ",
        "166":"εἰ τόν γʼ ἐκθρέψαιο καὶ ἥβης μέτρον ἵκοιτο, ",
        "167":"ῥεῖά κέ τίς σε ἰδοῦσα γυναικῶν θηλυτεράων ",
        "168":"ζηλώσαι· τόσα κέν τοι ἀπὸ θρεπτήρια δοίη. ",
        "169":"\n ὣς ἔφαθʼ· ἣ δʼ ἐπένευσε καρήατι· ταὶ δὲ φαεινὰ ",
        "170":"πλησάμεναι ὕδατος φέρον ἄγγεα κυδιάουσαι. ",
        "171":"ῥίμφα δὲ πατρὸς ἵκοντο μέγαν δόμον, ὦκα δὲ μητρὶ ",
        "172":"ἔννεπον, ὡς εἶδόν τε καὶ ἔκλυον. ἣ δὲ μάλʼ ὦκα ",
        "173":"ἐλθούσας ἐκέλευε καλεῖν ἐπʼ ἀπείρονι μισθῷ. ",
        "174":"αἳ δʼ ὥστʼ ἢ ἔλαφοι ἢ πόρτιες εἴαρος ὥρῃ ",
        "175":"ἅλλοντʼ ἂν λειμῶνα κορεσσάμεναι φρένα φορβῇ, ",
        "176":"ὣς αἳ ἐπισχόμεναι ἑανῶν πτύχας ἱμεροέντων ",
        "177":"ἤιξαν κοίλην κατʼ ἀμαξιτόν· ἀμφὶ δὲ χαῖται ",
        "178":"ὤμοις ἀίσσοντο κροκηίῳ ἄνθει ὁμοῖαι. ",
        "179":"τέτμον δʼ ἐγγὺς ὁδοῦ κυδρὴν θεόν, ἔνθα πάρος περ ",
        "180":"κάλλιπον· αὐτὰρ ἔπειτα φίλου πρὸς δώματα πατρὸς ",
        "181":"ἡγεῦνθʼ· ἣ δʼ ἄρʼ ὄπισθε φίλον τετιημένη ἦτορ ",
        "182":"στεῖχε κατὰ κρῆθεν κεκαλυμμένη· ἀμφὶ δὲ πέπλος ",
        "183":"κυάνεος ῥαδινοῖσι θεᾶς ἐλελίζετο ποσσίν. \n ",
        "184":"\n αἶψα δὲ δώμαθʼ ἵκοντο διοτρεφέος Κελεοῖο, ",
        "185":"βὰν δὲ διʼ αἰθούσης, ἔνθα σφίσι πότνια μήτηρ ",
        "186":"ἧστο παρὰ σταθμὸν τέγεος πύκα ποιητοῖο ",
        "187":"παῖδʼ ὑπὸ κόλπῳ ἔχουσα, νέον θάλος· αἳ δὲ πὰρ αὐτὴν ",
        "188":"ἔδραμον· ἣ δʼ ἄρʼ ἐπʼ οὐδὸν ἔβη ποσὶ καὶ ῥα μελάθρου ",
        "189":"κῦρε κάρη, πλῆσεν δὲ θύρας σέλαος θείοιο. ",
        "190":"τὴν δʼ αἰδώς τε σέβας τε ἰδὲ χλωρὸν δέος εἷλεν· ",
        "191":"εἶξε δέ οἱ κλισμοῖο καὶ ἑδριάασθαι ἄνωγεν. ",
        "192":"ἀλλʼ οὐ Δημήτηρ ὡρηφόρος, ἀγλαόδωρος, ",
        "193":"ἤθελεν ἑδριάασθαι ἐπὶ κλισμοῖο φαεινοῦ, ",
        "194":"ἀλλʼ ἀκέουσʼ ἀνέμιμνε κατʼ ὄμματα καλὰ βαλοῦσα, ",
        "195":"πρίν γʼ ὅτε δή οἱ ἔθηκεν Ἰάμβη κέδνʼ εἰδυῖα ",
        "196":"πηκτὸν ἕδος, καθύπερθε δʼ ἐπʼ ἀργύφεον βάλε κῶας. ",
        "197":"ἔνθα καθεζομένη προκατέσχετο χερσὶ καλύπτρην· ",
        "198":"δηρὸν δʼ ἄφθογγος τετιημένη ἧστʼ ἐπὶ δίφρου, ",
        "199":"οὐδέ τινʼ οὔτʼ ἔπεϊ προσπτύσσετο οὔτε τι ἔργῳ, ",
        "200":"ἀλλʼ ἀγέλαστος, ἄπαστος ἐδητύος ἠδὲ ποτῆτος ",
        "201":"ἧστο πόθῳ μινύθουσα βαθυζώνοιο θυγατρός, ",
        "202":"πρίν γʼ ὅτε δὴ χλεύῃς μιν Ἰάμβη κέδνʼ εἰδυῖα ",
        "203":"πολλὰ παρασκώπτουσʼ ἐτρέψατο πότνιαν ἁγνήν, ",
        "204":"μειδῆσαι γελάσαι τε καὶ ἵλαον σχεῖν θυμόν· ",
        "205":"ἣ δή οἱ καὶ ἔπειτα μεθύστερον εὔαδεν ὀργαῖς. ",
        "206":"τῇ δὲ δέπας Μετάνειρα δίδου μελιηδέος οἴνου ",
        "207":"πλήσασʼ· ἣ δʼ ἀνένευσʼ· οὐ γὰρ θεμιτόν οἱ ἔφασκε ",
        "208":"πίνειν οἶνον ἐρυθρόν· ἄνωγε δʼ ἄρʼ ἄλφι καὶ ὕδωρ ",
        "209":"δοῦναι μίξασαν πιέμεν γλήχωνι τερείνῃ. ",
        "210":"ἣ δὲ κυκεῶ τεύξασα θεᾷ πόρεν, ὡς ἐκέλευε· ",
        "211":"δεξαμένη δʼ ὁσίης ἕνεκεν πολυπότνια Δηώ ",
        "212":"\n τῇσι δὲ μύθων ἦρχεν ἐύζωνος Μετάνειρα· \n ",
        "213":"\n χαῖρε, γύναι, ἐπεὶ οὔ σε κακῶν ἄπʼ ἔολπα τοκήων ",
        "214":"ἔμμεναι, ἀλλʼ ἀγαθῶν· ἐπί τοι πρέπει ὄμμασιν αἰδὼς ",
        "215":"καὶ χάρις, ὡς εἴ πέρ τε θεμιστοπόλων βασιλήων. ",
        "216":"ἀλλὰ θεῶν μὲν δῶρα καὶ ἀχνύμενοί περ ἀνάγκῃ ",
        "217":"τέτλαμεν ἄνθρωποι· ἐπὶ γὰρ ζυγὸς αὐχένι κεῖται. ",
        "218":"νῦν δʼ, ἐπεὶ ἵκεο δεῦρο, παρέσσεται ὅσσα τʼ ἐμοί περ. ",
        "219":"παῖδα δέ μοι τρέφε τόνδε, τὸν ὀψίγονον καὶ ἄελπτον ",
        "220":"ὤπασαν ἀθάνατοι, πολυάρητος δέ μοί ἐστιν. ",
        "221":"εἰ τόν γε θρέψαιο καὶ ἥβης μέτρον ἵκοιτο, ",
        "223":"ζηλώσαι· τόσα κέν τοι ἀπὸ θρεπτήρια δοίην. ",
        "224":"\n τὴν δʼ αὖτε προσέειπεν ἐυστέφανος Δημήτηρ·",
        "225":"καὶ σύ, γύναι, μάλα χαῖρε, θεοὶ δέ τοι ἐσθλὰ πόροιεν· ",
        "226":"παῖδα δέ τοι πρόφρων ὑποδέξομαι, ὥς με κελεύεις, ",
        "227":"θρέψω κοὔ μιν, ἔολπα, κακοφραδίῃσι τιθήνης ",
        "228":"οὔτʼ ἄρʼ ἐπηλυσίη δηλήσεται οὔθʼ ὑποτάμνον· ",
        "229":"οἶδα γὰρ ἀντίτομον μέγα φέρτερον ὑλοτόμοιο, ",
        "230":"οἶδα δʼ ἐπηλυσίης πολυπήμονος ἐσθλὸν ἐρυσμόν.",
        "231":"ὣς ἄρα φωνήσασα θυώδεϊ δέξατο κόλπῳ ",
        "232":"χείρεσσʼ ἀθανάτῃσι· γεγήθει δὲ φρένα μήτηρ. ",
        "233":"ὣς ἣ μὲν Κελεοῖο δαΐφρονος ἀγλαὸν υἱὸν ",
        "234":"Δημοφόωνθʼ, ὃν ἔτικτεν ἐύζωνος Μετάνειρα, ",
        "235":"ἔτρεφεν ἐν μεγάροις· ὃ δʼ ἀέξετο δαίμονι ἶσος, ",
        "236":"οὔτʼ οὖν σῖτον ἔδων, οὐ θησάμενος γάλα μητρὸς ",
        "237":"ἠματίη μὲν γὰρ καλλιστέφανος Δημήτηρ ",
        "238":"χρίεσκʼ ἀμβροσίῃ ὡσεὶ θεοῦ ἐκγεγαῶτα ",
        "239":"ἡδὺ καταπνείουσα καὶ ἐν κόλποισιν ἔχουσα· ",
        "240":"νύκτας δὲ κρύπτεσκε πυρὸς μένει ἠύτε δαλὸν ",
        "241":"λάθρα φίλων γονέων· τοῖς δὲ μέγα θαῦμʼ ἐτέτυκτο, ",
        "242":"ὡς προθαλὴς τελέθεσκε· θεοῖσι γὰρ ἄντα ἐῴκει. ",
        "243":"καί κέν μιν ποίησεν ἀγήρων τʼ ἀθάνατόν τε, ",
        "244":"εἰ μὴ ἄρʼ ἀφραδίῃσιν ἐύζωνος Μετάνειρα ",
        "245":"νύκτʼ ἐπιτηρήσασα θυώδεος ἐκ θαλάμοιο ",
        "246":"σκέψατο· κώκυσεν δὲ καὶ ἄμφω πλήξατο μηρὼ ",
        "247":"δείσασʼ ᾧ περὶ παιδὶ καὶ ἀάσθη μέγα θυμῷ ",
        "248":"καί ῥʼ ὀλοφυρομένη ἔπεα πτερόεντα προσηύδα· ",
        "249":"τέκνον Δημοφόων, ξείνη σε πυρὶ ἔνι πολλῷ ",
        "250":"κρύπτει, ἐμοὶ δὲ γόον καὶ κήδεα λυγρὰ τίθησιν.",
        "251":"ὣς φάτʼ ὀδυρομένη· τῆς δʼ ἄιε δῖα θεάων. ",
        "252":"τῇ δὲ χολωσαμένη καλλιστέφανος Δημήτηρ ",
        "253":"παῖδα φίλον, τὸν ἄελπτον ἐνὶ μεγάροισιν ἔτικτε, ",
        "254":"χείρεσσʼ ἀθανάτῃσιν ἀπὸ ἕθεν ἧκε πέδονδε, ",
        "255":"ἐξανελοῦσα πυρός, θυμῷ κοτέσασα μάλʼ αἰνῶς, ",
        "256":"καί ῥʼ ἄμυδις προσέειπεν ἐύζωνον Μετάνειραν· ",
        "257":"νήιδες ἄνθρωποι καὶ ἀφράδμονες οὔτʼ ἀγαθοῖο ",
        "258":"αἶσαν ἐπερχομένου προγνώμεναι οὔτε κακοῖο· ",
        "259":"καὶ σὺ γὰρ ἀφραδίῃσι τεῇς νήκεστον ἀάσθης. ",
        "260":"ἴστω γὰρ θεῶν ὅρκος, ἀμείλικτον Στυγὸς ὕδωρ, ",
        "261":"ἀθάνατόν κέν τοι καὶ ἀγήραον ἤματα πάντα ",
        "262":"παῖδα φίλον ποίησα καὶ ἄφθιτον ὤπασα τιμήν· ",
        "263":"νῦν δʼ οὐκ ἔσθʼ ὥς κεν θάνατον καὶ κῆρας ἀλύξαι· ",
        "264":"τιμὴ δʼ ἄφθιτος αἰὲν ἐπέσσεται, οὕνεκα γούνων ",
        "265":"ἡμετέρων ἐπέβη καὶ ἐν ἀγκοίνῃσιν ἴαυσεν. ",
        "266":"ὥρῃσιν δʼ ἄρα τῷ γε περιπλομένων ἐνιαυτῶν ",
        "267":"παῖδες Ἐλευσινίων πόλεμον καὶ φύλοπιν αἰνὴν ",
        "268":"αἰὲν ἐν ἀλλήλοισιν συνάξουσʼ ἤματα πάντα. ",
        "269":"εἰμὶ δὲ Δημήτηρ τιμάοχος, ἥτε μέγιστον ",
        "270":"ἀθανάτοις θνητοῖς τʼ ὄνεαρ καὶ χάρμα τέτυκται. ",
        "271":"ἀλλʼ ἄγε μοι νηόν τε μέγαν καὶ βωμὸν ὑπʼ αὐτῷ ",
        "272":"τευχόντων πᾶς δῆμος ὑπαὶ πόλιν αἰπύ τε τεῖχος ",
        "273":"Καλλιχόρου καθύπερθεν ἐπὶ προὔχοντι κολωνῷ. ",
        "274":"ὄργια δʼ αὐτὴ ἐγὼν ὑποθήσομαι, ὡς ἂν ἔπειτα ",
        "275":"εὐαγέως ἔρδοντες ἐμὸν νόον ἱλάσκοισθε.",
        "276":"ὣς εἰποῦσα θεὰ μέγεθος καὶ εἶδος ἄμειψε ",
        "277":"γῆρας ἀπωσαμένη· περί τʼ ἀμφί τε κάλλος ἄητο· ",
        "278":"ὀδμὴ δʼ ἱμερόεσσα θυηέντων ἀπὸ πέπλων ",
        "279":"σκίδνατο, τῆλε δὲ φέγγος ἀπὸ χροὸς ἀθανάτοιο ",
        "280":"λάμπε θεᾶς, ξανθαὶ δὲ κόμαι κατενήνοθεν ὤμους, ",
        "281":"αὐγῆς δʼ ἐπλήσθη πυκινὸς δόμος ἀστεροπῆς ὥς· ",
        "282":"βῆ δὲ διὲκ μεγάρων· τῆς δʼ αὐτίκα γούνατʼ ἔλυντο, ",
        "283":"δηρὸν δʼ ἄφθογγος γένετο χρόνον, οὐδέ τι παιδὸς ",
        "284":"μνήσατο τηλυγέτοιο ἀπὸ δαπέδου ἀνελέσθαι. ",
        "285":"τοῦ δὲ κασίγνηται φωνὴν ἐσάκουσαν ἐλεινήν, ",
        "286":"κὰδ δʼ ἄρʼ ἀπʼ εὐστρώτων λεχέων θόρον· ἣ μὲν ἔπειτα ",
        "287":"παῖδʼ ἀνὰ χερσὶν ἑλοῦσα ἑῷ ἐγκάτθετο κόλπῳ· ",
        "288":"ἣ δʼ ἄρα πῦρ ἀνέκαιʼ· ἣ δʼ ἔσσυτο πόσσʼ ἁπαλοῖσι ",
        "289":"μητέρʼ ἀναστήσουσα θυώδεος ἐκ θαλάμοιο. ",
        "290":"ἀγρόμεναι δέ μιν ἀμφὶς ἐλούεον ἀσπαίροντα ",
        "291":"ἀμφαγαπαζόμεναι· τοῦ δʼ οὐ μειλίσσετο θυμός· ",
        "292":"χειρότεραι γὰρ δή μιν ἔχον τροφοὶ ἠδὲ τιθῆναι. \n ",
        "293":"\n αἳ μὲν παννύχιαι κυδρὴν θεὸν ἱλάσκοντο ",
        "294":"δείματι παλλόμεναι, ἅμα δʼ ἠοῖ φαινομένηφιν ",
        "295":"εὐρυβίῃ Κελεῷ νημερτέα μυθήσαντο, ",
        "296":"ὡς ἐπέτελλε θεά, καλλιστέφανος Δημήτηρ. ",
        "297":"αὐτὰρ ὅ γʼ εἰς ἀγορὴν καλέσας πολυπείρονα λαὸν ",
        "298":"ἤνωγʼ ἠυκόμῳ Δημήτερι πίονα νηὸν ",
        "299":"ποιῆσαι καὶ βωμὸν ἐπὶ προὔχοντι κολωνῷ. ",
        "300":"οἳ δὲ μάλʼ αἶψʼ ἐπίθοντο καὶ ἔκλυον αὐδήσαντος, ",
        "301":"τεῦχον δʼ, ὡς ἐπέτελλʼ. ὃ δʼ ἀέξετο δαίμονι ἶσος. ",
        "302":"\n αὐτὰρ ἐπεὶ τέλεσαν καὶ ἐρώησαν καμάτοιο, ",
        "303":"βάν ῥʼ ἴμεν οἴκαδʼ ἕκαστος· ἀτὰρ ξανθὴ Δημήτηρ ",
        "304":"ἔνθα καθεζομένη μακάρων ἀπὸ νόσφιν ἁπάντων ",
        "305":"μίμνε πόθῳ μινύθουσα βαθυζώνοιο θυγατρός. ",
        "306":"αἰνότατον δʼ ἐνιαυτὸν ἐπὶ χθόνα πουλυβότειραν ",
        "307":"ποίησʼ ἀνθρώποις καὶ κύντατον· οὐδέ τι γαῖα ",
        "308":"σπέρμʼ ἀνίει, κρύπτεν γὰρ ἐυστέφανος Δημήτηρ· ",
        "309":"πολλὰ δὲ καμπύλʼ ἄροτρα μάτην βόες εἷλκον ἀρούραις· ",
        "310":"πολλὸν δὲ κρῖ λευκὸν ἐτώσιον ἔμπεσε γαίῃ· ",
        "311":"καί νύ κε πάμπαν ὄλεσσε γένος μερόπων ἀνθρώπων ",
        "312":"λιμοῦ ὑπʼ ἀργαλέης, γεράων τʼ ἐρικυδέα τιμὴν ",
        "313":"καὶ θυσιῶν ἤμερσεν Ὀλύμπια δώματʼ ἔχοντας, ",
        "314":"εἰ μὴ Ζεὺς ἐνόησεν ἑῷ τʼ ἐφράσσατο θυμῷ. ",
        "315":"Ἶριν δὲ πρῶτον χρυσόπτερον ὦρσε καλέσσαι ",
        "316":"Δήμητρʼ ἠύκομον, πολυήρατον εἶδος ἔχουσαν. ",
        "317":"ὣς ἔφαθʼ· ἣ δὲ Ζηνὶ κελαινεφέι Κρονίωνι ",
        "318":"πείθετο καὶ τὸ μεσηγὺ διέδραμεν ὦκα πόδεσσιν. ",
        "319":"ἵκετο δὲ πτολίεθρον Ἐλευσῖνος θυοέσσης, ",
        "320":"εὗρεν δʼ ἐν νηῷ Δημήτερα κυανόπεπλον ",
        "321":"καί μιν φωνήσασʼ ἔπεα πτερόεντα προσηύδα· ",
        "322":"Δήμητερ, καλέει σε πατὴρ Ζεὺς ἄφθιτα εἰδὼς ",
        "323":"ἐλθέμεναι μετὰ φῦλα θεῶν αἰειγενετάων. ",
        "324":"ἄλλʼ ἴθι, μηδʼ ἀτέλεστον ἐμὸν ἔπος ἐκ Διὸς ἔστω. ",
        "325":"ὣς φάτο λισσομένη· τῇ δʼ οὐκ ἐπεπείθετο θυμός. ",
        "326":"αὖτις ἔπειτα πατὴρ μάκαρας θεοὺς αἰὲν ἐόντας ",
        "327":"πάντας ἐπιπροΐαλλεν· ἀμοιβηδὶς δὲ κιόντες ",
        "328":"κίκλησκον καὶ πολλὰ δίδον περικαλλέα δῶρα ",
        "329":"τιμάς θʼ, †ἅς κʼ ἐθέλοιτο† μετʼ ἀθανάτοισιν ἑλέσθαι. ",
        "330":"ἀλλʼ οὔτις πεῖσαι δύνατο φρένας οὐδὲ νόημα ",
        "331":"θυμῷ χωομένης· στερεῶς δʼ ἠναίνετο μύθους. ",
        "332":"οὐ μὲν γάρ ποτʼ ἔφασκε θυώδεος Οὐλύμποιο ",
        "333":"πρίν γʼ ἐπιβήσεσθαι, οὐ πρὶν γῆς καρπὸν ἀνήσειν, ",
        "334":"πρὶν ἴδοι ὀφθαλμοῖσιν ἑὴν εὐώπιδα κούρην. ",
        "335":"\n αὐτὰρ ἐπεὶ τό γʼ ἄκουσε βαρύκτυπος εὐρύοπα Ζεύς, ",
        "336":"εἰς Ἔρεβος πέμψε χρυσόρραπιν Ἀργειφόντην, ",
        "337":"ὄφρʼ Ἀίδην μαλακοῖσι παραιφάμενος ἐπέεσσιν ",
        "338":"ἁγνὴν Περσεφόνειαν ὑπὸ ζόφου ἠερόεντος ",
        "339":"ἐς φάος ἐξαγάγοι μετὰ δαίμονας, ὄφρα ἑ μήτηρ ",
        "340":"ὀφθαλμοῖσιν ἰδοῦσα μεταλήξειε χόλοιο. ",
        "341":"Ἑρμῆς δʼ οὐκ ἀπίθησεν, ἄφαρ δʼ ὑπὸ κεύθεα γαίης ",
        "342":"ἐσσυμένως κατόρουσε λιπὼν ἕδος Οὐλύμποιο. ",
        "343":"τέτμε δὲ τόν γε ἄνακτα δόμων ἔντοσθεν ἐόντα, ",
        "344":"ἥμενον ἐν λεχέεσσι σὺν αἰδοίῃ παρακοίτι, ",
        "345":"πόλλʼ ἀεκαζομένῃ μητρὸς πόθῳ· ἣ δʼ ἀποτηλοῦ ",
        "346":"ἔργοις θεῶν μακάρων δεινὴν μητίσετο βουλήν. ",
        "347":"ἀγχοῦ δʼ ἱστάμενος προσέφη κρατὺς Ἀργειφόντης· ",
        "348":"Ἅιδη κυανοχαῖτα, καταφθιμένοισιν ἀνάσσων, ",
        "349":"Ζεύς με πατὴρ ἤνωγεν ἀγαυὴν Περσεφόνειαν ",
        "350":"ἐξαγαγεῖν Ἐρέβευσφι μετὰ σφέας, ὄφρα ἑ μήτηρ ",
        "351":"ὀφθαλμοῖσιν ἰδοῦσα χόλου καὶ μήνιος αἰνῆς ",
        "352":"ἀθανάτοις λήξειεν· ἐπεὶ μέγα μήδεται ἔργον, ",
        "353":"φθῖσαι φῦλʼ ἀμενηνὰ χαμαιγενέων ἀνθρώπων, ",
        "354":"σπέρμʼ ὑπὸ γῆς κρύπτουσα, καταφθινύθουσα δὲ τιμὰς ",
        "355":"ἀθανάτων· ἣ δʼ αἰνὸν ἔχει χόλον, οὐδὲ θεοῖσι ",
        "356":"μίσγεται, ἀλλʼ ἀπάνευθε θυώδεος ἔνδοθι νηοῦ ",
        "357":"ἧσται Ἐλευσῖνος κραναὸν πτολίεθρον ἔχουσα. ",
        "358":"ὣς φάτο· μείδησεν δὲ ἄναξ ἐνέρων Ἀιδωνεὺς ",
        "359":"ὀφρύσιν, οὐδʼ ἀπίθησε Διὸς βασιλῆος ἐφετμῇς· ",
        "360":"ἐσσυμένως δʼ ἐκέλευσε δαΐφρονι Περσεφονείῃ· ",
        "361":"ἔρχεο, Περσεφόνη, παρὰ μητέρα κυανόπεπλον ",
        "362":"ἤπιον ἐν στήθεσσι μένος καὶ θυμὸν ἔχουσα, ",
        "363":"μηδέ τι δυσθύμαινε λίην περιώσιον ἄλλων· ",
        "364":"οὔ τοι ἐν ἀθανάτοισιν ἀεικὴς ἔσσομʼ ἀκοίτης, ",
        "365":"αὐτοκασίγνητος πατρὸς Διός· ἔνθα δʼ ἐοῦσα ",
        "366":"δεσπόσσεις πάντων ὁπόσα ζώει τε καὶ ἕρπει, ",
        "367":"τιμὰς δὲ σχήσησθα μετʼ ἀθανάτοισι μεγίστας. ",
        "368":"τῶν δʼ ἀδικησάντων τίσις ἔσσεται ἤματα πάντα, ",
        "369":"οἵ κεν μὴ θυσίῃσι τεὸν μένος ἱλάσκωνται ",
        "370":"εὐαγέως ἔρδοντες, ἐναίσιμα δῶρα τελοῦντες.",
        "371":"ὣς φάτο· γήθησεν δὲ περίφρων Περσεφόνεια, ",
        "372":"καρπαλίμως δʼ ἀνόρουσʼ ὑπὸ χάρματος· αὐτὰρ ὅ γʼ αὐτὸς ",
        "373":"ῥοιῆς κόκκον ἔδωκε φαγεῖν μελιηδέα λάθρῃ, ",
        "374":"ἀμφὶ ἓ νωμήσας, ἵνα μὴ μένοι ἤματα πάντα ",
        "375":"αὖθι παρʼ αἰδοίῃ Δημήτερι κυανοπέπλῳ. ",
        "376":"ἵππους δὲ προπάροιθεν ὑπὸ χρυσέοισιν ὄχεσφιν ",
        "377":"ἔντυεν ἀθανάτους Πολυσημάντωρ Ἀιδωνευς. ",
        "378":"ἣ δʼ ὀχέων ἐπέβη, πάρα δὲ κρατὺς Ἀργειφόντης ",
        "379":"ἡνία καὶ μάστιγα λαβὼν μετὰ χερσὶ φίλῃσι ",
        "380":"σεῦε διὲκ μεγάρων· τὼ δʼ οὐκ ἀέκοντε πετέσθην. ",
        "381":"ῥίμφα δὲ μακρὰ κέλευθα διήνυσαν· οὐδὲ θάλασσα ",
        "382":"οὔθʼ ὕδωρ ποταμῶν οὔτʼ ἄγκεα ποιήεντα ",
        "383":"ἵππων ἀθανάτων οὔτʼ ἄκριες ἔσχεθον ὁρμήν, ",
        "384":"ἀλλʼ ὑπὲρ αὐτάων βαθὺν ἠέρα τέμνον ἰόντες. ",
        "385":"στῆσε δʼ ἄγων, ὅθι μίμνεν ἐυστέφανος Δημήτηρ, ",
        "386":"νηοῖο προπάροιθε θυώδεος· ἣ δὲ ἰδοῦσα ",
        "387":"ἤιξʼ, ἠύτε μαινὰς ὄρος κάτα δάσκιον ὕλῃ. ",
        "388":"Περσεφόνη δʼ ἑτέρ ωθεν ἐπεὶ ἴδεν ὄμματα καλὰ ",
        "389":"μητρὸς ἑῆς κατʼ ἄρʼ ἥ γʼ ὄχεα προλιποῦσα καὶ ἵππους ",
        "390":"ἆλτο θέει ν, δειρῇ δέ οἱ ἔμπεσε ἀμφιχυθεῖσα· ",
        "391":"τῇ δὲ φίλην ἔτι παῖδα ἑῇς μετὰ χερσὶν ἐχούσῃ ",
        "392":"α ἶψα δόλον θυμός τινʼ ὀίσατο, τρέσσε δʼ ἄρʼ αἰνῶς ",
        "393":"παυομ ένη φιλότητος, ἄφαρ δʼ ἐρεείνετο μύθῳ· ",
        "394":"τέκνον, μή ῥά τι μοι σ ύ γε πάσσαο νέρθεν ἐοῦσα ",
        "395":"βρώμης; ἐξαύδα, μ ὴ κεῦθʼ, ἵνα εἴδομεν ἄμφω· ",
        "396":"ὣς μὲν γάρ κεν ἐοῦσα π αρὰ στυγεροῦ Ἀίδαο ",
        "397":"καὶ παρʼ ἐμοὶ καὶ πατρὶ κελ αινεφέϊ Κρονίωνι ",
        "398":"ναιετάοις πάντεσσι τετιμ ένη ἀθανάτοι σιν. \n ",
        "399":"εἰ δʼ ἐπάσω, πάλιν αὖτις ἰοῦσʼ ὑπ ὸ κεύθεσι γαίης ",
        "400":"οἰκήσεις ὡρέων τρίτατον μέρ ος εἰς ἐνιαυτόν, ",
        "401":"τὰς δὲ δύω παρʼ ἐμοί τε καὶ ἄλλοις ἀθανά τοισιν. ",
        "402":"ὁππότε δʼ ἄνθεσι γαῖʼ εὐώδε σιν εἰαρινο ῖσι ",
        "403":"παντοδαποῖς θάλλῃ, τόθʼ ὑπὸ ζόφου ἠερόεντος ",
        "404":"αὖτις ἄνει μέγα θαῦμα θεοῖς θνητοῖς τʼ ἀνθρώποις. ",
        "405":"εἶπε δὲ πῶς σʼ ἥρπαξεν ὑπὸ ζόφον ἠερόεντα ",
        "406":"καὶ τίνι σʼ ἐξαπάτησε δόλῳ κρατερὸς Πολυδέγμων;",
        "407":"τὴν δʼ αὖ Περσεφόνη περικαλλὴς ἀντίον ηὔδα· ",
        "408":"τοιγὰρ ἐγώ τοι, μῆτερ, ἐρέω νημερτέα πάντα· ",
        "409":"εὖτέ μοι Ἑρμῆς ἦλθʼ ἐριούνιος ἄγγελος ὠκὺς ",
        "410":"πὰρ πατέρος Κρονιδαο καὶ ἄλλων Οὐρανιώνων, ",
        "411":"ἐλθεῖν ἐξ Ἐρέβευς, ἵνα ὀφθαλμοῖσιν ἰδοῦσα ",
        "412":"λήξαις ἀθανάτοισι χόλου καὶ μήνιος αἰνῆς, ",
        "413":"αὐτίκʼ ἐγὼν ἀνόρουσʼ ὑπὸ χάρματος· αὐτὰρ ὃ λάθρῃ ",
        "414":"ἔμβαλέ μοι ῥοιῆς κόκκον, μελιηδέʼ ἐδωδήν, ",
        "415":"ἄκουσαν δὲ βίῃ με προσηνάγκασσε πάσασθαι. ",
        "416":"ὡς δέ μʼ ἀναρπάξας Κρονίδεω πυκινὴν διὰ μῆτιν ",
        "417":"ᾤχετο πατρὸς ἐμοῖο, φέρων ὑπὸ κεύθεα γαίης, ",
        "418":"ἐξερέω, καὶ πάντα διίξομαι, ὡς ἐρεείνεις. ",
        "419":"ἡμεῖς μὲν μάλα πᾶσαι ἀνʼ ἱμερτὸν λειμῶνα, ",
        "420":"Λευκίππη Φαινώ τε καὶ Ἠλέκτρη καὶ Ἰάνθη ",
        "421":"καὶ Μελίτη Ἰάχη τε Ῥόδειά τε Καλλιρόη τε ",
        "422":"Μηλόβοσίς τε Τύχη τε καὶ Ὠκυρόη καλυκῶπις ",
        "423":"Χρυσηίς τʼ Ἰάνειρά τʼ Ἀκάστη τʼ Ἀδμήτη τε ",
        "424":"καὶ Ῥοδόπη Πλουτώ τε καὶ ἱμερόεσσα Καλυψὼ ",
        "425":"καὶ Στὺξ Οὐρανίη τε Γαλαξαύρη τʼ ἐρατεινὴ ",
        "426":"Παλλάς τʼ ἐγρεμάχη καὶ Ἄρτεμις ἰοχέαιρα, ",
        "427":"παίζομεν ἠδʼ ἄνθεα δρέπομεν χείρεσσʼ ἐρόεντα, ",
        "428":"μίγδα κρόκον τʼ ἀγανὸν καὶ ἀγαλλίδας ἠδʼ ὑάκινθον ",
        "429":"καὶ ῥοδέας κάλυκας καὶ λείρια, θαῦμα ἰδέσθαι, ",
        "430":"νάρκισσόν θʼ, ὃν ἔφυσʼ ὥς περ κρόκον εὐρεῖα χθών. ",
        "431":"αὐτὰρ ἐγὼ δρεπόμην περὶ χάρματι· γαῖα δʼ ἔνερθε ",
        "432":"χώρησεν· τῇ δʼ ἔκθορʼ ἄναξ κρατερὸς Πολυδέγμων· ",
        "433":"βῆ δὲ φέρων ὑπὸ γαῖαν ἐν ἅρμασι χρυσείοισι ",
        "434":"πόλλʼ ἀεκαζομένην· ἐβόησα δʼ ἄρʼ ὄρθια φωνῇ. ",
        "435":"ταῦτά τοι ἀχνυμένη περ ἀληθέα πάντʼ ἀγορεύω.",
        "436":"ὣς τότε μὲν πρόπαν ἦμαρ ὁμόφρονα θυμὸν ἔχουσαι ",
        "437":"πολλὰ μάλʼ ἀλλήλων κραδίην καὶ θυμὸν ἴαινον ",
        "438":"ἀμφαγαπαζόμεναι· ἀχέων δʼ ἀπεπαύετο θυμός. ",
        "439":"γηθοσύνας δʼ ἐδέχοντο παρʼ ἀλλήλων ἔδιδόν τε. ",
        "440":"τῇσιν δʼ ἐγγύθεν ἦλθʼ Ἑκάτη λιπαροκρήδεμνος· ",
        "441":"πολλὰ δʼ ἄρʼ ἀμφαγάπησε κόρην Δημήτερος ἁγνήν· ",
        "442":"ἐκ τοῦ οἱ πρόπολος καὶ ὀπάων ἔπλετʼ ἄνασσα. ",
        "443":"\n ταῖς δὲ μέτʼ ἄγγελον ἧκε βαρύκτυπος εὐρύοπα Ζεὺς ",
        "444":"Ῥείην ἠύκομον, Δημήτερα κυανόπεπλον ",
        "445":"ἀξέμεναι μετὰ φῦλα θεῶν, ὑπέδεκτο δὲ τιμὰς ",
        "446":"δωσέμεν, ἅς κεν ἕλοιτο μετʼ ἀθανάτοισι θεοῖσι· ",
        "447":"νεῦσε δέ οἱ κούρην ἔτεος περιτελλομένοιο ",
        "448":"τὴν τριτάτην μὲν μοῖραν ὑπὸ ζόφον ἠερόεντα, ",
        "449":"τὰς δὲ δύω παρὰ μητρὶ καὶ ἄλλοις ἀθανάτοισιν. ",
        "450":"ὣς ἔφατʼ· οὐδʼ ἀπίθησε θεὰ Διὸς ἀγγελιάων. \n ",
        "451":"ἐσσυμένως δʼ ἤιξε κατʼ Οὐλύμποιο καρήνων, ",
        "452":"ἐς δʼ ἄρα Ῥάριον ἷξε, φερέσβιον οὖθαρ ἀρούρης ",
        "453":"τὸ πρίν, ἀτὰρ τότε γʼ οὔτι φερέσβιον, ἀλλὰ ἕκηλον ",
        "454":"ἑστήκει πανάφυλλον· ἔκευθε δʼ ἄρα κρῖ λευκὸν ",
        "455":"μήδεσι Δήμητρος καλλισφύρου· αὐτὰρ ἔπειτα ",
        "456":"μέλλεν ἄφαρ ταναοῖσι κομήσειν ἀσταχύεσσιν ",
        "457":"ἦρος ἀεξομένοιο, πέδῳ δʼ ἄρα πίονες ὄγμοι ",
        "458":"βρισέμεν ἀσταχύων, τὰ δʼ ἐν ἐλλεδανοῖσι δεδέσθαι. ",
        "459":"ἔνθʼ ἐπέβη πρώτιστον ἀπʼ αἰθέρος ἀτρυγέτοιο· ",
        "460":"ἀσπασίως δʼ ἴδον ἀλλήλας, κεχάρηντο δὲ θυμῷ. ",
        "461":"τὴν δʼ ὧδε προσέειπε Ῥέη λιπαροκρήδεμνος· ",
        "462":"δεῦρο τέκος, καλέει σε βαρύκτυπος εὐρύοπα Ζεὺς ",
        "463":"ἐλθέμεναι μετὰ φῦλα θεῶν, ὑπέδεκτο δὲ τιμὰς ",
        "464":"δωσέμεν, ἅς κʼ ἐθέλῃσθα μετʼ ἀθανάτοισι θεοῖσι. ",
        "465":"νεῦσε δέ σοι κούρην ἔτεος π εριτελλομένοιο ",
        "466":"τὴν τριτάτην μὲν μοῖραν ὑπὸ ζόφον ἠ ερόεντα, ",
        "467":"τὰς δὲ δύω παρὰ σοί τε καὶ ἄλλοις ἀθανάτοισιν. ",
        "468":"ὣς ἄρʼ ἔφη τελέ εσθαι· ἑῷ δʼ ἐπένευσε κάρητι. ",
        "469":"ἀλλʼ ἴθι, τέκνον ἐμόν, καὶ πείθεο, μηδέ τι λίην ",
        "470":"ἀ ζηχὲς μεν έαινε κελαινεφέι Κρονίωνι. ",
        "471":"α ἶψα δὲ κα ρπὸν ἄεξε φερέσβιον ἀνθρώποισιν. ",
        "472":"\n ὣ ς ἔφατʼ. οὐ δʼ ἀπίθησεν ἐυστέφανος\n Δημήτηρ· ",
        "473":"αἶψα δὲ καρπὸν ἀνῆκεν ἀρουράων ἐριβώλων· ",
        "474":"πᾶσα δὲ φύλλοισίν τε καὶ ἄνθεσιν εὐρεῖα χθὼν ",
        "475":"ἔβρισʼ· ἣ δὲ κιοῦσα θεμιστοπόλοις βασιλεῦσι ",
        "476":"δεῖξεν Τριπτολέμῳ τε Διοκλεῖ τε πληξίππῳ ",
        "477":"Εὐμόλπου τε βίῃ Κελεῷ θʼ ἡγήτορι λαῶν ",
        "478":"δρησμοσύνην θʼ ἱερῶν καὶ ἐπέφραδεν ὄργια πᾶσι, ",
        "479":"Τριπτολέμῳ τε Πολυξείνῳ, ἐπὶ τοῖς δὲ Διοκλεῖ ",
        "480":"σεμνά, τά τʼ οὔπως ἔστι παρεξίμεν οὔτε πυθέσθαι ",
        "481":"οὔτʼ ἀχέειν· μέγα γάρ τι θεῶν σέβας ἰσχάνει αὐδήν. ",
        "482":"ὄλβιος, ὃς τάδʼ ὄπωπεν ἐπιχθονίων ἀνθρώπων· ",
        "483":"ὃς δʼ ἀτελὴς ἱερῶν ὅς τʼ ἄμμορος, οὔποθʼ ὁμοίων ",
        "484":"αἶσαν ἔχει φθίμενός περ ὑπὸ ζόφῳ ἠερόεντι. ",
        "485":"\n αὐτὰρ ἐπειδὴ πάνθʼ ὑπεθήκατο δῖα θεάων, ",
        "486":"βάν ῥʼ ἴμεν Οὔλυμπόνδε θεῶν μεθʼ ὁμήγυριν ἄλλων. ",
        "487":"ἔνθα δὲ ναιετάουσι παραὶ Διὶ τερπικεραύνῳ ",
        "488":"σεμναί τʼ αἰδοῖαι τε· μέγʼ ὄλβιος, ὅν τινʼ ἐκεῖναι ",
        "489":"προφρονέως φίλωνται ἐπιχθονίων ἀνθρώπων· ",
        "490":"αἶψα δέ οἱ πέμπουσιν ἐφέστιον ἐς μέγα δῶμα ",
        "491":"Πλοῦτον, ὃς ἀνθρώποις ἄφενος θνητοῖσι δίδωσιν. ",
        "492":"ἀλλʼ ἄγʼ Ἐλευσῖνος θυοέσσης δῆμον ἔχουσα ",
        "493":"καὶ Πάρον ἀμφιρύτην Ἀντρῶνά τε πετρήεντα, ",
        "494":"πότνια, ἀγλαόδωρʼ, ὡρηφόρε, Δηοῖ ἄνασσα, ",
        "495":"αὐτὴ καὶ κούρη περικαλλὴς Περσεφόνεια· ",
        "496":"πρόφρονες ἀντʼ ᾠδῆς βίοτον θυμήρεʼ ὄπαζε. ",
        "497":"αὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς. "
    },
    "source":"Perseus Digital Library",
    "originalTitle":"Hymn 2 to Demeter",
    "edition":"Hymni Homerici, creator; Hesiod, creator; Homer, creator; Evelyn-White, Hugh G. (Hugh Gerard), d. 1924, editor; Evelyn-White, Hugh G. (Hugh Gerard), d. 1924, translator",
    "sourceLink":"http://www.perseus.tufts.edu/hopper/",
    "meta":"line"
}